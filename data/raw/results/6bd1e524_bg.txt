Черната акула е вид акула от семейство Dalatiidae, единствен представител на своя род Dalatias. Среща се спорадично по целия свят, обикновено близо до морското дъно на дълбочини от порядъка на 200 до 600 m. С естествената си плаваемост, благодарение на мазнините в масивния черен дроб, черната акула може да плува на големи разстояния без да изразходва огромно количество енергия. Тялото на този вид е относително стройно и издължено, с къса и тъпа муцуна, големи очи и дебели устни. Зъбите на долната и горната челюст се различават, като тези от горната се по-малки и тесни, докато зъбите на долната челюст са големи, триъгълни и насечени. Нормално достига на дължина между 1 и 1,4 m.
