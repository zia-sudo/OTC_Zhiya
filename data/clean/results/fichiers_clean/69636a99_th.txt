แฟแร็นตส์ ปุชกาช เป็นนักฟุตบอลและผู้จัดการทีมฟุตบอลชาวฮังการีที่ได้รับการยกย่องว่าเป็นหนึ่งในผู้เล่นที่ยิ่งใหญ่ที่สุดตลอดกาลและเป็นซูเปอร์สตาร์นานาชาติคนแรกในวงการกีฬา เขาเล่นในตำแหน่งกองหน้า โดยลงเล่น 85 นัดและทำ 84 ประตูให้กับทีมชาติฮังการี และลงเล่นอีก 4 นัดให้กับทีมชาติสเปน เขาทำ 514 ประตูจากการลงเล่น 529 นัดให้กับสโมสรในลีกฮังการีและลีกสเปน เขาพาฮังการีชนะเลิศโอลิมปิกใน ค.ศ. 1952 และพาทีมชาติเข้าชิงชนะเลิศฟุตบอลโลก 1954 เขาชนะเลิศยูโรเปียนคัพ 3 สมัย, ลีกแห่งชาติ 10 สมัย และเป็นผู้ทำประตูสูงสุดในลีกถึง 8 ฤดูกาล ค.ศ. 1995 สหพันธ์ประวัติศาสตร์และสถิติฟุตบอลระหว่างประเทศจัดอันดับให้เขาเป็นผู้ทำประตูบนลีกสูงสุดที่ยิ่งใหญ่ที่สุดในศตวรรษที่ 20 นอกจากนี้ การที่เขาทำถึง 808 ประตูในการแข่งขันระดับอาชีพอย่างเป็นทางการ ทำให้เขากลายเป็นนักฟุตบอลที่ทำประตูได้มากที่สุดเป็นอันดับที่ 3